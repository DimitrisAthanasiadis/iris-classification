Ασάφεια - Ορισμός
Η ασάφεια (fuzziness) είναι μια έννοια που σχετίζεται με την ποσοτικοποίηση της ποιοτικής πληροφορίας και οφείλεται κυρίως σε μη-ακριβή (imprecise)  δεδομένα.

Ασαφής Λογική
Η ασαφής λογική (fuzzy logic) είναι ένα υπερσύνολο της κλασικής λογικής, η οποία έχει επεκταθεί ώστε να μπορεί να χειριστεί τιμές αληθείας μεταξύ του  "απολύτως αληθούς" και του "απολύτως ψευδούς". Έχει τις ρίζες της στη θεωρία των ασαφών συνόλων (fuzzy set theory) που προτάθηκε από τον Lofti Zadeh στη δεκαετία του '60. Βασική ιδέα της θεωρίας αυτής είναι ότι "η διαδικασία της μετατροπής διακριτών μεγέθων σε ασαφή (fuzzification) επιτρέπει τη γενίκευση μιας διακριτής (distinct) θεωρίας σε συνεχόμενη (continuous)".

Ασαφής Συλλογιστική
Ο όρος ασαφής συλλογιστική (fuzzy reasoning) αφορά την εξαγωγή συμπερασμάτων (ενδεχομένως σε ασαφή μορφή) με χρήση ασαφών κανόνων. Στη γενική περίπτωση, η χρήση ασαφούς συλλογιστικής απαιτεί την ύπαρξη μια ασαφούς λεκτικής περιγραφής του προβλήματος και περιλαμβάνει τα εξής τέσσερα στάδια: 
Υπολογισμό της συνάρτησης συνεπαγωγής για κάθε εμπλεκόμενο κανόνα
Παραγωγή επιμέρους αποτελεσμάτων μέσω κάποιας συλλογιστικής διαδικασίας
Συνάθροιση των επιμέρους αποτελεσμάτων
Αποσαφήνιση αποτελεσμάτων

Αποσαφήνιση
Κατά την αποσαφήνιση (defuzzification) το ασαφές αποτέλεσμα του βήματος της συνάθροισης μετατρέπεται σε πραγματική (crisp) τιμή. Το στάδιο αυτό είναι υποχρεωτικό όταν το αποτέλεσμα χρησιμοποιείται για έλεγχο συσκευών οι οποίες απαιτούν αριθμητικές τιμές. Αν και υπάρχουν περισσότερες από 30 μέθοδοι αποσαφήνισης, περισσότερο γνωστές είναι οι maximum και centroid.